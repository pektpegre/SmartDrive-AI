# SmartDrive-AI

Τηλεκατευθυνόμενο όχημα με τεχνητή νοημοσύνη

Όνομα Ομάδας
SmartDrive AI

Διοργανωτής
Πόλος Εκπαιδευτικής Καινοτομίας Τεχνολογίας Πληροφορίας και Επικοινωνιών Γρεβενών (Π.Ε.Κ.Τ.Π.Ε. Γρεβενών)
Εκπαιδευτικοί
Λιάμπα Θεοδούλα (ΠΕ86 Πληροφορικής)
Μωϋσιάδης Βασίλης (ΠΕ86 Πληροφορικής)
Μαθητές Δημοτικού
Δεμερτζίδης Παύλος
Ζάχος Σπύρος
Καραμέτσιου Αικατερίνη
Κυρατζής Στέργιος 
Ντρόγκουντας Γεώργιος
Ντούνας Γεώργιος

Βίντεο με παρουσίαση της κατασκευής από τους μαθητές: 

Αναλυτική περιγραφή έργου

Στόχος του έργου μας ήταν δύο αυτοκινήτων, η κίνηση των οποίων γίνεται με τη χρήση της τεχνητής νοημοσύνης. Τα δύο αυτοκίνητα διαθέτουν κάμερα ΑΙ (HuskyLens), η οποία δίνει τη δυνατότητα στο κάθε όχημα να αναγνωρίζει τι εντολή κίνησης δίνεται κάθε φορά και να κινείται αναλόγως.  
Το πρώτο αυτοκίνητο καθοδηγείται με εντολές που αντιστοιχούν σε εκτυπωμένες ετικέτες (tags). Αυτές αναγνωρίζονται από την κάμερα και μπορεί να μετακινείται μπροστά, πίσω, δεξιά, αριστερά και να σταματάει.  Η κάμερα για να μπορέσει να αναγνωρίσει τις ετικέτες, έχει προηγουμένως εκπαιδευτεί για αυτό. 
Το δεύτερο αυτοκίνητο αναγνωρίζει τις κινήσεις που κάνει το πρώτο όχημα και το ακολουθεί, χρησιμοποιώντας επίσης τεχνητή νοημοσύνη και την κάμερα HuskyLens…..
Η κατασκευή βασίζεται στον μικροελεγκτή micro:bit. Αφενός γιατί οι εντολές σε μορφή block του περιβάλλοντος προγραμματισμού (Makecode) ήταν πιο οικείες για τους μαθητές. Αφετέρου γιατί το περιβάλλον προγραμματισμού επιτρέπει την εύκολη σύνδεση και επικοινωνία της AI κάμερας HuskyLens με το micro:bit με ένα πλήθος εντολών και χωρίς δυσλειτουργίες. Επίσης, κάθε αυτοκίνητο διαθέτει έναν μικροελεγκτή micro:bit., μία κατάλληλη πλακέτα επέκτασης για τους δυο κινητήρες που χρειάζονται για τις κινήσεις, μπαταρία για να είναι αυτόνομο και να κινείται ελεύθερα και φυσικά από μία AI κάμερα. Οι ρόδες και το πλαίσιο των οχημάτων σχεδιάστηκαν και εκτυπώθηκαν σε 3D εκτυπωτή. 
Χρησιμοποιήσαμε την AI κάμερα HuskyLens, η οποία είναι μια εύκολη στη χρήση κάμερα με δυνατότητες τεχνητής νοημοσύνης κατάλληλη για την ηλικιακή κατηγορία των μαθητών. Είναι εξοπλισμένη με πολλές λειτουργίες, όπως αναγνώριση προσώπου, παρακολούθηση αντικειμένων, αναγνώριση αντικειμένων, παρακολούθηση γραμμής, αναγνώριση χρώματος και αναγνώριση ετικέτας. Έχει τη δυνατότητα να συνδεθεί με  δημοφιλείς πλακέτες ελέγχου όπως Arduino, micro: bit, Raspberry Pi και LattePanda. Δίνει τη δυνατότητα να  αναπτυχθούν πολύ δημιουργικά έργα χωρίς την ανάπτυξη πολύπλοκων αλγορίθμων. Διαθέτει την ενσωματωμένη τεχνολογία μηχανικής εκμάθησης που της επιτρέπει να αναγνωρίζει πρόσωπα και αντικείμενα και να μπορεί να μαθαίνει συνεχώς νέα πράγματα ακόμα και από διαφορετικές οπτικές γωνίες. Μετά είναι σε θέση να τα αναγνωρίσει. Επιπλέον διαθέτει οθόνη IPS 2,0 ιντσών και δεν χρειάζεται η χρήση υπολογιστή για τη ρύθμιση των παραμέτρων. 
Λίστα προτεινόμενου εξοπλισμού:
Τα υλικά που θα απαιτηθούν είναι τα εξής :
2 x BBC micro:bit (40 ευρώ)
2 x πλακέτες επέκτασης για κινητήρες (50 ευρώ)
4 x κινητήρες DC (16 ευρώ) 
4 x κινητήρες Servo (24 ευρώ)
2 x HuskyLens (140 ευρώ)
8 x Επαναφορτιζόμενες μπαταρίες (ΑΑΑ) (14 ευρώ)
Αναλώσιμα (καλώδια, διακόπτες) (46 ευρώ)

Το εργαστήριο μας διαθέτει κάποια από αυτά τα υλικά, οπότε θα επιθυμούσαμε να αγοραστούν παρόμοιες συσκευές, εργαλεία ή αναλώσιμα για τον εμπλουτισμό του υλικού μας για μελλοντικά έργα.

Ενδεικτικό κόστος: 320 ευρώ

Στάδια Κατασκευής και προγραμματισμού
Αρχικά οι μαθητές έπρεπε να κατανοήσουν τι είναι η τεχνητή νοημοσύνη. Παρουσιάσεις, βίντεο, διαδικτυακές εφαρμογές (Chat Gpt, Copilot, GenCraft, Microsoft Designer κλπ) χρησιμοποιήθηκαν στην εκπαιδευτική διαδικασία προκειμένου να κατανοήσουν την έννοια αλλά και τη χρήση της.  Χρησιμοποιήθηκε επίσης και το Teachable Machine προκειμένου να δημιουργήσουν οι μαθητές τα δικά τους μοντέλα μάθησης και να προβληματιστούν εποικοδομητικά ως προς πλήθος και το είδος των δεδομένων που εισάγονται στο μοντέλο, αξιολογώντας τον αντίκτυπο που έχουν αυτοί οι δύο παράγοντες στο αποτέλεσμα της πρόβλεψης.    
Στη συνέχεια κατανόησαν τη λειτουργία της κάμερας και έμαθαν πώς μπορούν να την εκπαιδεύουν, ώστε να αναγνωρίζει χρώματα, αντικείμενα και ετικέτες. Εξοικειώθηκαν με την οθόνη και το μενού λειτουργίας της και έκαναν πολλές δοκιμές προκειμένου να την κατανοήσουν και να μάθουν να την εκπαιδεύουν. 
Στο επόμενο στάδιο έπρεπε η κάμερα να συνδεθεί με το micro:bit και να εξοικειωθούν οι μαθητές με το προγραμματιστικό περιβάλλον και τον έλεγχο της κάμερας και του μικροελεγκτή ταυτόχρονα. Ιδιαίτερα απαιτητική για τους μαθητές ήταν η σύνδεση των κινητήρων και των μπαταριών, δεδομένου ότι το πλήθος των καλωδίων αυξήθηκε και οι συνδεσμολογίες τους δυσχέραιναν τη διαχείριση της όλης κατασκευής. Οι μαθητές ξεκίνησαν να δοκιμάζουν τον κώδικα και να πειραματίζονται με τον τρόπο επικοινωνίας, ελέγχου και προγραμματισμού της κατασκευής, ιδιαίτερα των κινητήρων. 
Αφού ολοκληρώθηκε ο προγραμματισμός των κινητήρων, η κατασκευή έπρεπε να μετατραπεί σε όχημα για να δοκιμαστεί και η κίνηση. Με τη βοήθεια της ομάδας του γυμνασίου, σχεδιάστηκε στο τρισδιάστατο πρόγραμμα σχεδίασης TinkerCAD, ένα τρισδιάστατο μοντέλο αυτοκινήτου. Φυσικά χρειάστηκαν αρκετές δοκιμές και εκτυπώσεις προκειμένου να μπορέσουν να τοποθετηθούν όλα τα μηχανικά μέρη του (micro:bit, AI κάμερα, πλακέτα επέκτασης κινητήρων, κινητήρες, ρόδες, μπαταρίες, σασί, καλώδια) στις σωστές λειτουργικές θέσεις και να κινείται σωστά το όχημα. Οι μαθητές συναρμολογησαν όλα τα μέρη του οχήματος, βιδώνοντας όπου χρειαζόταν κατάλληλες βίδες για να επιτευχθεί η στατικότητα και ταυτόχρονα η ευελιξία της κατασκευής. Το τελικό τρισδιάστατο σχέδιο βρίσκεται στον φάκελο 3D-model 
Όταν τα οχήματα ήταν έτοιμα οι μαθητές δοκίμασαν τον έλεγχο της κίνησής τους. Μετά από δοκιμές, αποδείχθηκε ότι το αυτοκίνητο ελέγχεται καλύτερα με τη χρήση ετικετών, διότι στην αναγνώριση χρωμάτων η κίνηση επηρεαζόταν από τα χρώματα του περιβάλλοντος χώρου. Για τον έλεγχο του οχήματος με ετικέτες, σχεδιάστηκε τελικά στο TinkerCAD μία κατασκευή σε μορφή κύβου που διαθέτει στις πέντε πλευρές του πέντε διαφορετικές ετικέτες. Έτσι, όταν η κάμερα βλέπει την αντίστοιχη ετικέτα κινείται προς τα μπροστά, πίσω, δεξιά, αριστερά ή σταματάει.Το τρισδιάστατο σχέδιο του κύβου και των ετικετών βρίσκεται στον φάκελο 3D-model. 

